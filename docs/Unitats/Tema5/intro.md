
## Introducció 

Fins ara hem treballat la part que **no es veu**, però que és fonamental:  
hem creat el mòdul, els models, les relacions i els permisos. Tot això ja funciona, encara que **encara no ho puguem vore des de la interfície d’usuari**.

És habitual que, en este punt, aparega la pregunta:

> *“Profe, si el model ja està fet… per què no apareix res?”*

La resposta és senzilla: **perquè encara no li hem dit a Odoo com ha de mostrar les dades**.

En el Capítol anterior ens han dit que Odoo és capaç de generar **vistes automàtiques** a partir dels models, però també sabem que:
- Sense **menús**, no podem accedir a aquestes vistes, i sense **vistes definides**, l’aspecte és funcional però poc agradable.

En este Capítol començarem a treballar la part visible dels mòduls d’Odoo, com es mostren les dades, com s’organitzen els formularis, i com navega l’usuari dins del mòdul.

Abans de crear vistes personalitzades, el primer pas serà el més bàsic:
**crear un menú** que ens permeta accedir als nostres models.

A partir d’ací, primer observarem què fa Odoo **per defecte** i després començarem a **decidir nosaltres** com han de ser les vistes.

Si fins ara hem muntat el motor, ara toca **posar el volant** 🚗


## Creació del fitxer XML per a menús i vistes
Per a crear menús i vistes personalitzades, cal crear un fitxer XML nou dins de la carpeta `views/` del mòdul. Anomenarem el fitxer `patinatge_menus.xml`. El contingut inicial del fitxer serà el següent:

```xml
<?xml version="1.0" encoding="utf-8"?>
<odoo>

    <!-- Acció de finestra mínima -->
    <record id="action_patinatge_patinadores" model="ir.actions.act_window">
        <field name="name">Patinadores</field>
        <field name="res_model">patinatge.patinadora</field>
        <field name="view_mode">tree,form</field>
    </record>

    <!-- Menú principal -->
    <menuitem id="menu_patinatge_root"
              name="Patinatge"
              sequence="10"/>

    <!-- Submenú amb acció -->
    <menuitem id="menu_patinatge_patinadores"
              name="Patinadores"
              parent="menu_patinatge_root"
              action="action_patinatge_patinadores"/>

</odoo>

```

Aquest fitxer XML conté un menú principal per al mòdul de gestió del club de patinatge. També defineix una acció de finestra que permet accedir al model `patinatge.patinadora` des d’un submenú anomenat "Patinadores". Açò és clau per a que Odoo mostre el menú, si no hi ha una acció associada no mostra res. Per tal que Odoo reconega aquest nou fitxer, cal afegir-lo a la llista de fitxers de dades en el fitxer `__manifest__.py`.

```python
'data': [
        'security/ir.model.access.csv',
        'views/patinatge_menus.xml',

``` 

Amb això, ja podem reiniciar Odoo i actualitzar el mòdul per a vore els canvis. Com es pot observar a la imatge  , ara ja apareix el menú "Patinatge".


```{image} /_static/assets/img/Tema6/menus-Pat.png
:alt: menú Patinatge
:width: 30%
:align: center
```

Al fer clic al menú "Patinatge", Odoo ens mostra la vista de llistat (tree view) per defecte del model `patinatge.patinadora`, encara que sense cap registre, ja que no n’hem creat cap.

```{image} /_static/assets/img/Tema6/vista-Patinadores.png
:alt: Vista Patinadores
:width: 80%
:align: center
```
Si ara fem clic en el botó "NOU", Odoo ens mostra la vista de formulari (form view) per defecte del model `patinatge.patinadora`, on podem introduir les dades d’una nova patinadora.

```{image} /_static/assets/img/Tema6/vista-Crear-Patinadora.png
:alt: Vista Crear Patinadora
:width: 80%
:align: center
``` 
:::{caution} 
Les vistes que Odoo genera automàticament a partir del model són funcionals, però molt bàsiques. Mostren els camps en ordre d’aparició al model, sense cap estructura ni disseny específic. Dependrà de si hem utilitzat inherits mostrarà més camps, els de res.partner o sols els del model creat. Per a millorar l’experiència d’usuari i adaptar les vistes a les necessitats reals del mòdul, cal crear vistes XML personalitzades, que veurem en els següents apartats.
:::

## L’acció `ir.actions.act_window`: què fa i per què és necessària 

Ara anem al detall què és `ir.actions.act_window` i com funciona. Aquest registre defineix una acció que obri una finestra amb una vista específica del model `patinatge.patinadora`. El camp `view_mode` indica que primer es mostrarà la vista de llistat (tree) i després la vista de formulari (form) quan es seleccione un registre. Aquesta acció s’associa al submenú "Patinadores" mitjançant l’atribut `action`, permetent als usuaris accedir fàcilment a la gestió de patinadores des del menú principal del mòdul.    

En Odoo, els **menús no executen accions per si mateixos**.  
Un menú és només un punt d’entrada: allò que realment fa que s’obriga una pantalla és una **acció**.

El tipus d’acció més habitual és `ir.actions.act_window`, que serveix per a **obrir una finestra amb una o diverses vistes d’un model**.

En el nostre cas, hem definit la següent acció:

```xml
<record id="action_patinatge_patinadores" model="ir.actions.act_window">
    <field name="name">Patinadores</field>
    <field name="res_model">patinatge.patinadora</field>
    <field name="view_mode">tree,form</field>
</record>

```
Aquesta acció indica a Odoo què ha de fer quan l’usuari accedeix al submenú "Patinadores":

### Camps principals d’una acció de finestra

Anem a analitzar els camps més importants d’aquesta acció.

- `model="ir.actions.act_window"` 
  Indica que estem creant una acció de finestra, és a dir, una acció que obri una vista dins de la interfície web d’Odoo. Aquest tipus d’acció és la base per a llistar registres, crear-ne de nous, editar-los i consultar-los.

- `name`  
  ```xml
  <field name="name">Patinadores</field>
  ```  
  Títol de la finestra que veu l’usuari. No canvia el funcionament, però afecta la claredat i usabilitat.

- `res_model`  
  ```xml
  <field name="res_model">patinatge.patinadora</field>
  ```  
  Model al qual aplica l’acció. Sense aquest camp, Odoo no sap quines dades mostrar.

- `view_mode`  
  ```xml
  <field name="view_mode">tree,form</field>
  ```  
  Orde de les vistes a mostrar. Primer llistat (tree) i, en obrir o crear un registre, formulari (form). Si no hi ha vistes XML pròpies, Odoo generarà vistes automàtiques a partir del model. Ahhaa! 

## Relació entre menú i acció

Una acció per si sola no és visible. Perquè l’usuari la puga executar, cal associar-la a un menú mitjançant l’atribut `action` del `menuitem`:

```xml
<menuitem id="menu_patinatge_patinadores"
          name="Patinadores"
          parent="menu_patinatge_root"
          action="action_patinatge_patinadores"/>
```

Això fa que, en fer clic a Patinatge, Odoo execute l’acció `action_patinatge_patinadores` i òbriga la finestra amb les vistes del model.

## Ús de record i menuitem en fitxers XML

En XML podem definir elements de dues formes:

- Amb `<record>`  
  Per crear o modificar registres de models d’Odoo: accions (`ir.actions.act_window`), vistes (`ir.ui.view`), regles, configuracions… Cada `<field>` correspon a un camp del model indicat.

- Amb `<menuitem>`  
  Drecera específica per crear menús. Encara que semble especial, crea internament un registre de `ir.ui.menu`. Fa el codi més curt, llegible i fàcil de mantindre.

## Situació actual del mòdul

En aquest punt el mòdul té:
- Un menú funcional.
- Una acció de finestra associada.
- Vistes automàtiques (tree i form) generades per Odoo.

Aquestes vistes funcionen però són bàsiques: mostren pocs camps, sense estructura ni disseny específic. En el següent apartat definirem vistes XML pròpies, començant per la vista de llistat (tree) del model `patinatge.patinadora`

:::{danger} 
El comandament `scaffold` genera `templates.xml` de moment, NI TOCAR-LO!


```xml
<template id="listing">
...
</template>
```

És un fitxer de plantilles QWeb, portals web, frontend, website... No té res a vore amb les vistes internes(backend) d’Odoo (tree, form, kanban, etc) i no forma part d'aquest tema.
:::

El fitxer `views.xml` que crea scaffold són exemples genèrics que no s’ajusten a les necessitats del nostre mòdul amb models que no existeixen (patinatge.patinantge), camps inventats (value, value2), menús i accions que no quadren amb res. Per això, en els següents apartats crearem vistes XML pròpies per al model `patinatge.patinadora`, començant per la vista de llistat (tree).

:::{caution} 
El codi que crea scaffold no és per a usar-lo directament, és només un exemple genèric, una guia visual de les estructures bàsiques que podem definir en XML.
No cal copiar-lo ni utilitzar-lo directament, ja que no s’ajusta a les necessitats del nostre mòdul. En els següents apartats crearem vistes XML pròpies per al model `patinatge.patinadora`, començant per la vista de llistat (tree).
:::

## Crear la vista de llistat (tree) personalitzada
Per a crear una vista de llistat (tree) personalitzada per al model `patinatge.patinadora`, cal afegir un nou registre de tipus `ir.ui.view` en el fitxer XML de vistes del mòdul. El model `ir.ui.view` s’utilitza en Odoo per a definir com es mostren les dades d’un model a la interfície d’usuari. És el mecanisme que permet decidir quins camps es veuen, en quin ordre apareixen, i amb quin tipus de vista (llistat, formulari, etc.).

Dit d’una manera senzilla:
si el model defineix les dades, la vista defineix com es veuen.

 A continuació es mostra un exemple de com definir aquesta vista:

```xml
<?xml version="1.0" encoding="utf-8"?>
<odoo>

    <!-- Vista de llistat (tree) per a patinadores -->
<record id="view_patinadora_tree" model="ir.ui.view">
    <field name="name">patinatge.patinadora.tree</field>
    <field name="model">patinatge.patinadora</field>
    <field name="arch" type="xml">
        <tree>
            <field name="name"/>
            <field name="cognoms"/>
            <field name="grup_id"/>
        </tree>
    </field>
</record>

</odoo>

```

Quan al fitxer XML escrivim:


```xml
<record id="view_patinadora_tree" model="ir.ui.view">
```
Estem creant un nou registre en`ir.ui.view`, que defineix una vista específica per al model `patinatge.patinadora`. El record és el registre i `ir.ui.view` és el model on s’emmagatzemen les vistes.

| Element       | Model                   | Registre                         |
| ---------- | ----------------------- | -------------------------------- |
| Patinadora | `patinatge.patinadora`  | Una patinadora concreta          |
| Vista      | `ir.ui.view`            | Una vista concreta (tree, form…) |
| Acció      | `ir.actions.act_window` | Una acció concreta               |
| Menú       | `ir.ui.menu`            | Un menú concret                  |


Dins del registre de la vista, els camps més importants són:   
- `name`  
  ```xml
  <field name="name">patinatge.patinadora.tree</field>
  ```  
  Nom descriptiu de la vista. No afecta el funcionament, però ajuda a identificar-la.
- `model`  
  ```xml
  <field name="model">patinatge.patinadora</field>
  ````  
  Model al qual s’aplica la vista. Sense aquest camp, Odoo no sap quines dades mostrar.
- `arch`  
  ```xml
  <field name="arch" type="xml">
      <tree>
          <field name="name"/>
          <field name="cognoms"/>
          <field name="grup_id"/>
      </tree>
  </field>
  ```  
  Definició XML de l’estructura de la vista. En aquest cas, una vista de llistat (tree) que mostra els camps `name`, `cognoms` i `grup_id` del model `patinatge.patinadora`. L'arquitectura de la vista es defineix dins de l’etiqueta `<arch>`, utilitzant l’estructura XML específica per a vistes d’Odoo. El `<arch>` no defineix dades, només decideix com es mostren les dades del model.

:::{danger} 
**No cal tocar l’acció (de moment)**


Esta part [Creació de frontend en Odoo](../Tema6/intro.md) és clau:

`<field name="view_mode">tree,form</field>`

No cal modificar-la, Odoo trobarà automàticament la nova vista tree i després continuarà mostrant el form automàtic. Açò és màgia… però màgia explicable.
Odoo fa això:

 - Busca un registre `ir.ui.view` de tipus tree per a eixe model, si el troba, l’utilitza, si no, crea una vista automàtica.

Per això no cal tocar l’acció.

:::

En Odoo cal tenir un fitxer per cada responsabilitat clara. Així, el fitxer `patinatge_menus.xml` conté menús i accions, mentre que el fitxer `patinatge_patinadora_views.xml` conté les vistes per al model `patinatge.patinadora`. Això facilita la lectura i manteniment del codi.

:::{caution}
**No oblides el manifest (important!)**.
 Com és un fitxer nou, cal afegir-lo al `__manifest__.py`:

```python
'data': [
    'security/ir.model.access.csv',
    'views/patinatge_menus.xml',
    'views/patinatge_patinadora_views.xml',
],
```
:::

Amb això, ja podem reiniciar Odoo i actualitzar el mòdul per a vore els canvis. Ara, quan accedim al menú "Patinadores", Odoo utilitza la nova vista de llistat (tree) que hem definit, mostrant els camps `name`, `cognoms` i `grup_id` en lloc de la vista automàtica generada per defecte.

```{image} /_static/assets/img/Tema6/vista-Patinadores-personalitzada.png
:alt: Vista Patinadores Personalitzada
:width: 80%
:align: center
```

## Crear la vista de formulari (form) personalitzada

Fins ara tenim una vista de llistat (tree) per veure totes les patinadores d’un colp d’ull. Quan volem crear o editar un registre, Odoo usa una vista de formulari (form). La vista automàtica és funcional però plana: mostra tots els camps seguits, sense ordre ni estructura clara. Ara definirem la nostra vista form.

### Què és una vista form
Serveix per a mostrar o editar un sol registre d’un model. Permet veure tots els detalls i camps d’una patinadora concreta. És la vista que s’usa per a:   

  - Crear un registre nou,
  - Editar un registre existent,
  - Consultar totes les dades d’un registre concret.

A diferència de la vista tree (molts registres), la form mostra un sol registre amb tots els seus camps.

### Definir la vista form amb `ir.ui.view`
Com la vista de llistat, la form es crea amb un registre d’`ir.ui.view` indicant model i arquitectura (`arch`). Afig al fitxer `views/patinatge_patinadora_views.xml`, just davall de la vista tree:

```xml
<!-- Vista de formulari (form) per a patinadores -->
<record id="view_patinadora_form" model="ir.ui.view">
    <field name="name">patinatge.patinadora.form</field>
    <field name="model">patinatge.patinadora</field>
    <field name="arch" type="xml">
        <form>
            <sheet>
                <group>
                    <group>
                        <field name="name"/>
                        <field name="cognoms"/>
                        <field name="data_naixement"/>
                        <field name="dni"/>
                    </group>
                    <group>
                        <field name="telefon"/>
                        <field name="email"/>
                        <field name="adreca"/>
                        <field name="grup_id"/>
                    </group>
                </group>
                <notebook>
                    <page string="Entrenaments">
                        <field name="entrenaments_ids"/>
                    </page>
                </notebook>
            </sheet>
        </form>
    </field>
</record>
```

### Explicació de l’estructura del formulari
- `<form>`: definix que és una vista de formulari.  
- `<sheet>`: contenidor principal que aplica disseny i marges correctes; pràcticament tots els forms van dins d’un `sheet`, ja que garanteix una aparença coherent amb la resta del sistema.  
- `<group>`: organitza visualment els camps. Ací usem un grup principal amb dos subgrups per a mostrar dues columnes (més llegible).  
- `<field>`: cada `<field>` correspon a un camp real del model `patinatge.patinadora`. Si el camp no existeix en Python, no es pot usar en la vista.  
- `<notebook>` i `<page>`: amb `<notebook>` es crea el contenidor de pestanyes i amb `<page>` es creen pestanyes. Separem informació principal de la relació amb entrenaments; la pestanya “Entrenaments” mostra `entrenaments_ids` (Many2many).

### No cal tocar l’acció (encara)
Mantín:
```xml
<field name="view_mode">tree,form</field>
```
Odoo:
- Buscarà la vista tree definida,
- Buscarà la vista form definida,
- Les usarà en este ordre.
Si no trobés form, mostraria una automàtica. Com que ja la tenim, utilitzarà la nostra.

### Resultat final
Ara, en Patinatge → Patinadores veuràs la vista tree personalitzada, i, en Crear o obrir un registre, la vista form personalitzada.

```{image} /_static/assets/img/Tema6/vista-Crear-Patinadora-personalitzada.png
:alt: Vista Crear Patinadora Personalitzada
:width: 80%
:align: center
``` 

A partir d’ara, ja no depens de les vistes automàtiques i pots dissenyar formularis clars i orientats a l’ús real del mòdul.

## Millores en la vista de formulari

Amb el sistema de vistes d’Odoo, les possibilitats de personalització són molt àmplies. Ara que ja tenim una vista de formulari funcional, podem millorar-la afegint detalls com camps obligatoris, camps només de lectura, i reorganitzant la informació per a fer-la més clara i accessible.

::: {admonition} Camps obligatoris i camps només lectura
:class: tip

En una vista de formulari podem indicar que un camp siga obligatori (`required="1"`) o no editable (`readonly="1"`) sense modificar el model Python. Açò només afecta a la interfície, no a la base de dades.

Exemple: fer obligatori el DNI i el grup
```xml
<field name="dni" required="1"/>
<field name="grup_id" required="1"/>
```
Amb això, l’usuari no podrà guardar el registre si no ompli aquests camps i Odoo mostrarà un avís visual.

Exemple: camp només lectura
```xml
<field name="grup_id" readonly="1"/>
```
En aquest cas el camp es mostra, però no es pot modificar des del formulari. Útil quan el camp es calcula automàticament o no volem que l’usuari el canvie manualment.

:::

::: {danger} 
`required` i `readonly` en la vista són validacions de UI. Si vols garantir-ho al 100%, declara-ho també en el model Python (p. ex. `required=True`).
:::


## Resum i pròxims passos
En aquest capítol hem après a crear menús i vistes personalitzades en Odoo. Hem vist com definir una acció de finestra (`ir.actions.act_window`) per a obrir vistes específiques d’un model, i com crear vistes de llistat (tree) i formulari (form) amb `ir.ui.view`. Això ens permet controlar completament com es mostren les dades als usuaris, millorant l’experiència i funcionalitat del mòdul. Si no ho has fet encara convidria realitzar [l'Exercici pràctic: Vistes per als models Grup i Entrenament](../../Annexos/crearvista.md), on aplicarem els coneixements adquirits per a crear vistes personalitzades per als altres models del mòdul de patinatge.
<!-- En el següent tema, continuarem explorant les possibilitats de personalització de vistes en Odoo, incloent la creació de vistes kanban, calendaris i gràfics, així com l’ús de filtres i grups per a millorar la navegació i gestió de dades. -->
